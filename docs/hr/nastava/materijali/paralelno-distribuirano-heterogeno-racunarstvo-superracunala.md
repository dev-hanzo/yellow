---
author: Vedran Miletić
---

# Superračunala

## Pojam superračunala

[Superračunalo](https://en.wikipedia.org/wiki/Supercomputer) je računalo koje ima visoke performanse u odnosu na uobičajeno osobno računalo. Takve se performanse najčešće postižu povezivanjem velikog broja odvojenih računala donekle sličnih osobnim računalima korištenjem brze komunikacijske mreže.

Osobna računala su zadnjih 20--30 godina izrazito brzo napredovala u terminima performansi, dijelom [zahvaljujući igračima računalnih igara](https://youtu.be/jrEsCGoufvM) koji žele [igrati fotorealistične igre doma na računalu](https://youtu.be/3QL8LxDRTog) i [na konzoli](https://youtu.be/s44MO3i6qD0). Gustim pakiranjem istih osnovnih komponenata koje nalazimo u suvremenim osobnim računalima dobivamo sklopovsku opremu za računala koja se koriste u podatkovnim centrima, primjer kakvog je [Dell EMC PowerEdge R6525](https://youtu.be/Vog_DHvLgXo) s osnovnim procesorom [AMD Epyc](https://youtu.be/pq7yyVX5C_I) [druge generacije](https://youtu.be/mAnhQI2rjlA), koji je zasnovan na istoj tehnologiji kao i osnovni procesor za stolna i prijenosna računala [AMD](https://youtu.be/Dr5xTsi8RZY) [Ryzen](https://youtu.be/ViddsDFIkwY).

Takav i slični poslužitelji se zatim [stavljaju u ormare](https://youtu.be/ur8jiE9wM9A) (što omogućuje [laku zamjenu](https://youtu.be/xwPzr-5_QDY) u slučaju potrebe za servisom ili nadogradnjom). Slaganjem više ormara u jednoj ili više prostorija zajedno s umrežavanjem, uređajima za pohranu podataka, napajanjem, hlađenjem, rezervnim baterijama i drugom opremom dobivamo podatkovni centar (za ilustraciju: [kratki pregled Scalewayevog podatkovnog centra DC5](https://youtu.be/jorNf-L5u9g), [duži pregled Scalewayevih podatkovnih centara DC1 i DC2](https://youtu.be/n4GJrFAU3OA), [B1M-ov video o hlađenju podatkovnih centara](https://youtu.be/iiVq29DUuEw), [3M-ov video o hlađenju podatkovnih centara](https://youtu.be/ZJTQX3Htx3g)).

Korištenje brze komunikacijske mreže kod umrežavanja računala u podatkovnom centru omogućuje da se znanstveni softver izvodi na velikom broju odvojenih računala i pritom daje bolje performanse nego kad se izvodi samo na jednom računalu.

Performanse superračunala mjere se u broju operacija s pomičnim zarezom po sekundi (engl. *floating-point operations per second*, FLOPS). [TOP500](https://www.top500.org/) održava top listu 500 najjačih superračunala na svijetu.

Primjeri izračuna u području računalne biokemije za koje se superračunalo koristi:

- [Supercomputer Modelling of a Complete Human Viral Pathogen: Poliovirus (Polio virus)](https://youtu.be/Nih0Qa673FY)
- [Primary energy source of life from Birth of Planet Earth](https://youtu.be/NTgAok6n7I4)
- [All-atom Molecular Dynamics Simulation of the Bacterial Cytoplasm](https://youtu.be/5JcFgj2gHx8)
- [Developing a Complete In Silico Model of a Minimal Cell](https://youtu.be/vU-t7l6kZUE)
