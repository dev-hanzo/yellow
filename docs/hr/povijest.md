---
author: Vedran Miletić
---

# Povijest

## Nastanak i razvoj ustrojbenih jedinica

### Laboratorij za računalne mreže

U travnju 2008. godine, usporedno s osnivanjem [Odjela za informatiku](https://www.inf.uniri.hr/), predviđeno je uspostavljanje četiri laboratorija, među njima i **Laboratorija za računalne mreže** kao ustrojbene jedinice na **Katedri za mrežne sustave** koja je oformljena na **Zavodu za komunikacijske sustave**. Za voditelja Laboratorija predviđen je asistent Igor Jugo.

Godinu dana kasnije na Odjelu je zaposlen Vedran Miletić na mjestu asistenta s namjerom da preuzme nastavu vježbi iz kolegija [Računalne mreže 1](nastava/kolegiji/RM1.md) i [Računalne mreže 2](nastava/kolegiji/RM2.md), a time i vodstvo Laboratorija namijenjenog za izvođenje laboratorijskih vježbi i brigu o unaprjeđenju praktične nastavne djelatnosti iz tih predmeta.

### Laboratorij za računalne mreže, paralelizaciju i simulaciju

Nakon preseljenja Odjela za informatiku u [zgradu Sveučilišnih odjela na kampusu Trsat](https://www.rijeka.hr/gradska-uprava/gradski-projekti/realizirani-projekti/ostala-velika-ulaganja/kampus-sveucilista-u-rijeci/) u listopadu 2012. godine Laboratorij je smješten u prostoriju O-336. Kako iste godine kreće izvođenje kolegija [Paralelno programiranje na heterogenim sustavima](nastava/kolegiji/PPHS.md) u [partnerstvu s tvrtkom NVIDIA u sklopu programa CUDA nastavni centar](partnerstva-i-suradnje.md#obrazovni-centar-za-graficke-procesore-gpu-education-center-bivsi-cuda-nastavni-centar-cuda-teaching-center), Laboratorij proširuje svoj rad i na to područje. Teme od interesa stoga uključuju paralelizaciju algoritama za izvođenje na grafičkim procesorima i općenito razvoj simulacijske programske podrške namijenjene za izvođenje na superračunalima. Cilj je bio da Laboratorij vremenom postane i sudionik NVIDIA-inog programa CUDA istraživački centar.

S tim ciljem na umu, u listopadu 2013. godine laboratorij je započeo suradnju s [Grupom za strukturu i funkciju biomolekula](https://svedruziclab.github.io/) s [Odjela za biotehnologiju](https://www.biotech.uniri.hr/) koja je pokazala veliki interes za korištenje grafičkih procesora za istraživanja u području biokemije. Kako se suradnja pokazala plodonosnom, fokus znanstvenog rada Laboratorija postao je primjena tehnologija paralelnog i distribuiranog programiranja u računalnoj kemiji i srodnim disciplinama. Znanstveni rezultati stvoreni u okviru te suradnje objavljeni su u pet zajedničkih publikacija.

### Grupa za aplikacije i usluge na eksaskalarnoj istraživačkoj infrastrukturi

U listopadu 2021. usporedno s [promjenom naziva Odjela za informatiku u Fakultet informatike i digitalnih tehnologija](https://www.inf.uniri.hr/11-hr/naslovnica/915-odjel-za-informatiku-postaje-fakultet-informatike-i-digitalnih-tehnologija) donesena je i odluka o novom unutarnjem ustroju. U okviru tog ustroja se ukidaju zavodi, katedre prenamjenjuju u ustrojbene jedinice za organizaciju nastavne, a laboratoriji u ustrojbene jedinice za organizaciju znanstvene djelatnosti. Neformalno mogu postojati grupe koje su istovremeno nastavnog i istraživačkog karaktera.

Kako je djelatnost Laboratorija bila tijekom proteklih godina i nastavnog i istraživačkog karaktera, kao njegov nasljednik oformljena je **Grupa za aplikacije i usluge na eksaskalarnoj istraživačkoj infrastrukturi**. Odabrano ime obuhvaća aktualne i planirane pravce znanstvenog istraživanja i nastavnog rada. Dodatno, kako istraživački tim s Nacionalnog sveučilišta obrambene tehnologije u Kini [predviđa da će eksaskalarnu infrastrukturu zamijeniti zetaskalarna 2035. godine](https://www.hpcwire.com/2018/12/06/zettascale-by-2035/), za očekivati je da će ovo područje istraživanja i posljedično naziv grupe biti aktualni barem 14 godina.

## Tehnologije prezentacije nastavnih materijala

### MoinMoin

Početkom 2011. godine docentica [Ana Meštrović](https://www.inf.uniri.hr/~amestrovic/) i asistent [Vedran Miletić](https://www.inf.uniri.hr/~vmiletic/) pokrenuli su dva wikija za potrebe nastave, **BlueWiki** za Logičko programiranje i Upravljanje znanjem te **RedWiki** za [Operacijske sustave 1](nastava/kolegiji/OS1.md), [Operacijske sustave 2](nastava/kolegiji/OS2.md) i [Upravljanje mrežnim sustavima](nastava/kolegiji/UMS.md). Cilj oba wikija bio je omogućiti suradnju u izradi nastavnih materijala, ali i seminarskih i praktičnih radova studenata. Za pogon oba wikija iskorišten je sustav [MoinMoin](https://moinmo.in/), pisan u Pythonu, jednostavan za instalaciju, održavanje i korištenje te lako proširiv.

Godinu dana kasnije RedWiki je preimenovan u **HeterogeneousWiki** (kraće **HgWiki**) kako bi ime odražavalo sadržaj, odnosno veliki broj različitih nastavnih materijala koji su već bili postavljeni i nove koji su trebali doći u budućnosti. Osim ranije navedenih kolegija, na wikiju su sada bili i kolegiji [Računalne mreže 1](nastava/kolegiji/RM1.md) i [Računalne mreže 2](nastava/kolegiji/RM2.md). Dodatni razlog za odabir baš tog imena bila je namjera uključivanja materijala za kolegij [Paralelno programiranje na heterogenim sustavima](nastava/kolegiji/PPHS.md) koji je  bio u pripremi tijekom ljeta 2012. godine. Otprilike u isto vrijeme su na wiki dodani i materijali za vježbe iz [Distribuiranih sustava](nastava/kolegiji/DS.md).

HgWiki je uvelike olakšao pripremu materijala za vježbe i studentima omogućio pristup nastavnim materijalima putem interneta. Međutim, kako web evolvira izrazito brzo, tako i očekivanja od načina prezentacije nastavnih materijala rastu. Specifično, od samog početka HgWikija postojao je interes od strane studenata za poboljšanjem podrške za mobilne uređaje i taj je interes bio u porastu iz godine u godinu s rastom popularnosti pristupanja webu putem mobilnih uređaja. Nažalost, službena tema za MoinMoin koju smo koristili nije bila namijenjena za mobilne uređaje, a isto nisu bile ni teme treće strane koje smo proučili. Čak i da su teme treće strane bile namijenjene za mobilne uređaje, bili smo ih nevoljki koristiti s obzirom na upitnu podršku kroz duži period. Naposlijetku, sama budućnost MoinMoina bila je neizvjesna s obzirom na [velike i ambiciozne planove za verziju 2.0](https://moinmo.in/MoinMoin2.0) uz relativno mali broj programera koji na njemu aktivno rade.

MoinMoin smo koristili do ljeta 2014. godine.

### reStructuredText, Sphinx i Bootstrap

Kako bismo studentima omogućili da uče kad žele, gdje žele i s kojih god uređaja žele, postavili smo temeljni zahtjev prema nasljedniku HgWikija da bude potpuno [responzivan](https://en.wikipedia.org/wiki/Responsive_web_design), odnosno da ga bude moguće koristiti i na web preglednicima na mobilnim uređajima različitih veličina ekrana. Naravno, to nije bio jedini zahtjev prema nasljedniku HgWikija; htjeli smo i skup materijala učiniti jednostavnijim za navigaciju i pretraživanje, staviti fokus isključivo na sadržaj vježbi i prateće zadatke te smanjiti količinu distrakcije na stranicama, naročito na mobilnim uređajima gdje je prostor na ekranu vrlo ograničen.

Razmotreni su wiki sustavi [DokuWiki](https://www.dokuwiki.org/) i [MediaWiki](https://www.mediawiki.org/), a naposlijetku je odlučeno da se umjesto prelaska na drugi wiki sustav počne koristiti sustav za dokumentaciju [Sphinx](https://www.sphinx-doc.org/). Sphinx je alat napisan u programskom jeziku Python koji prevodi sadržaj u formatu [reStructuredText](https://docutils.sourceforge.io/rst.html) u HTML (ili PDF putem LaTeX-a, ili [neki treći format](https://www.sphinx-doc.org/en/master/usage/builders/index.html)); [dobivene HTML datoteke s unaprijed renderiranim/generiranim sadržajem](https://jamstack.org/glossary/pre-render/) je zatim moguće posluživati korištenjem [bilo](https://httpd.apache.org/) [kojeg](https://nginx.org/) [web](https://h2o.examp1e.net/) [poslužitelja](https://www.lighttpd.net/) ([uključujući](https://pages.github.com/) [i](https://www.netlify.com/) [PaaS](https://vercel.com/)). Sphinx je zbog toga [generator statičkih stranica](https://jamstack.org/glossary/ssg/) i, za razliku od ranije navedenih wiki sustava, kod posluživanja web sjedišta ne zahtijeva pokretanje interpretera programskog jezika na poslužitelju. Taj arhitekturalni pristup kasnije je nazvan [Jamstack](https://jamstack.org/).

Kako je pritom sadržaj HgWikija pretvoren u format reStructuredText, rezultat pretvorbe je imenovan **reStructuredHgWiki** (pritom je količina kreativnosti u imenovanju bila na maksimalnoj razini). Umjesto uređivanja sadržaja stranica putem web aplikacije, promjene su se vršile izravno u tekstualnim datotekama verzioniranim korištenjem [Gita](https://git-scm.com/) i čuvanim na [Bitbucketu](https://bitbucket.org/). Responzivnost je omogućio sveprisutni [Bootstrap](https://getbootstrap.com/) putem [teme Bootstrap za Sphinx](https://ryan-roemer.github.io/sphinx-bootstrap-theme/), a za vizualni identitet je poslužila [Bootswatcheva](https://bootswatch.com/) [tema Cerulean](https://bootswatch.com/cerulean/) čija paleta boja je slična bojama Odjela za informatiku.

Početkom 2018. godine postala je dostupna [Bootstrap verzija 4](https://getbootstrap.com/docs/4.0/) i bilo je vrlo brzo jasno da tema za Sphinx koju smo koristili [neće tako skoro prijeći na nju](https://github.com/ryan-roemer/sphinx-bootstrap-theme/issues/146). Zbog toga smo odlučili temu Bootstrap zamijeniti za [temu Read the Docs](https://sphinx-rtd-theme.readthedocs.io/), koja je bila vjerojatno najkorištenija tema za Sphinx i koja je zbog podrške istoimene [kompanije](https://readthedocs.com/), [zajednice entuzijasta](https://readthedocs.org/) i velikog broja korisnika imala osiguranu budućnost.

Sphinx smo koristili do ljeta 2021. godine.

### Markdown, MkDocs i Material

Prednosti generatora statičkih stranica, odnosno generatora Jamstack sjedišta, su nam se tijekom ovih 7 godina postale jasne i htjeli smo ih zadržati. Zbog toga smo se kod traženja alternative Sphinxu ograničili na [Jamstackov popis](https://jamstack.org/generators/), uz otvorenost prema korištenju drugog formata umjesto reStructuredTexta.

Format reStructuredText nudio je brojne prednosti nad jednostavnijim i popularnijim Markdownom [kod pisanja dokumentacije programske podrške](https://www.zverovich.net/2016/06/16/rst-vs-markdown.html). Nažalost, te prednosti nisu značile naročito mnogo kod pisanja nastavnih materijala jer nastavni materijali nisu koristili podršku za stiliziranje tipova podataka programskih jezika C++ i Python. S druge strane, [MkDocs](https://www.mkdocs.org/), popularni [generator statičkih stranica](https://jamstack.org/generators/) za Markdown, je uz [proširenja](https://python-markdown.github.io/extensions/) za [parser Python-Markdown](https://python-markdown.github.io/) i dodatna proširenja [PyMdown Extensions](https://facelessuser.github.io/pymdown-extensions/) nudio gotovo sve značajke koje su potrebne za pisanje nastavnih materijala i koje smo koristili u Sphinxu. Uz to, neke operacije su bile i jednostavnije; primjerice, moguće je bez instalacije dodataka jednom naredbom generirati HTML iz napisanog Markdowna i postaviti ga na [GitHub Pages](https://pages.github.com/), što nas je motiviralo da prijeđemo s Bitbucketa na [GitHub](https://github.com/).

Dodatno je privlačna bila izvrsno dizajnirana i redovito osvježavana [tema Material za MkDocs](https://squidfunk.github.io/mkdocs-material/) koja je, uz responzivnost, nudila i druge korisne značajke kao što su [odabir sheme boja i tamni način rada](https://squidfunk.github.io/mkdocs-material/setup/changing-the-colors/), [višejezičnost](https://squidfunk.github.io/mkdocs-material/setup/changing-the-language/), [pretraživanje stranica za vrijeme unosa teksta](https://squidfunk.github.io/mkdocs-material/setup/setting-up-site-search/), [integraciju Google Analyticsa](https://squidfunk.github.io/mkdocs-material/setup/setting-up-site-analytics/), [automatsko skrivanje zaglavlja kod skrolanja kako bi sadržaj dobio više prostora](https://squidfunk.github.io/mkdocs-material/setup/setting-up-the-header/) te [dodavanje Git repozitorija s izvornim kodom materijala](https://squidfunk.github.io/mkdocs-material/setup/adding-a-git-repository/).

Naposljetku, ali nikako najmanje važno, iz godine u godinu sve je veći broj studenata mogao čitati i pisati Markdown, velikim dijelom zahvaljujući [korištenju Markdowna na GitHubu](https://docs.github.com/en/github/writing-on-github/getting-started-with-writing-and-formatting-on-github/basic-writing-and-formatting-syntax) i [drugdje](https://www.reddit.com/) [na](https://stackexchange.com/) [webu](https://hackmd.io/) te [podršci za uređivanje Markdown datoteka u popularnom razvojnom okruženju Visual Studio Code](https://code.visualstudio.com/Docs/languages/markdown). Kako je od početka bio cilj omogućiti studentima da lako doprinose nastavnim materijalima ako to žele, napravljena je pretvorba čitavog sadržaja reStructuredHgWikija (preko 200 000 riječi) iz reStructuredTexta u Markdown. Kako pritom kreativnost nije bila na maksimalnoj razini, rezultat je jednostavno nazvan nastavnim materijalima istodobno oformljene [Grupe za aplikacije i usluge na eksaskalarnoj istraživačkoj infrastrukturi](index.md).
